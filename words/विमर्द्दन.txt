णः समुदाहृतः । विल्वादन्यत्र स ज्ञेयो विल्वमामं गुणोत्तरम् ॥ कफवातामपित्तघ्नी ग्राहिणी विल्वपेषिका ॥” इति राजवल्लभः ॥ अन्यच्च । “काञ्जिके संस्थितं विल्वमग्निसन्दीपनं परम् ॥” इति वैद्यकम् ॥ * ॥ विल्वोत्पत्त्यादिर्यथा, “विल्वादिपालनं कुर्य्यात् शुभं भयदमन्यथा । श्रीवृक्षान् रोपयेत् पञ्च यदि स्वर्गान्न हीयते ॥ भृगो लक्ष्मीश्च या धेनुर्गोरूपा सा गता महीम् । तद्गोमयभवो विल्वः श्रीश्च तस्मादजायत ॥ निराकृतिं पतिं दृष्ट्वा क्रोधेन महता ततः । शप्ता सा उमया देवी सर्व्वभोग्या भवाधमे ॥ ततः संप्रणता भाना मामैवं भवतु प्रिये । प्रियत्वं सर्व्वलोकेशि सुरासुरनमस्कृता ॥ माता त्वं सर्व्वलोकानामबलानां विशेषतः । एवमात्मवशां कृत्वा शापमोक्षमयाचत ॥ वरं ददौ च सा कामं शापमोक्षप्रदं नृप । क्षीराब्धौ त्वं भृगाङ्केन सह गोभिर्धनेन च ॥ वसस्व मथने यावत् ततो विष्णुमवाप्स्यसि । पतिं त्वं सर्व्वलोकानां पूज्यं श्रेष्ठं महाबलम् ॥ तस्य वक्षःस्थिता भद्रे दुष्टा त्वं विचरिष्यसि । लोकभोग्या च भूतित्वादन्त्यजेषु नृपेषु च ॥ न जातिरूपशौर्य्यादि न वेश्म न शुभा मतिः । भविष्यति यदा चेह चञ्चला जलबिन्दुवत् ॥ विल्ववृक्षः प्रियः शम्भोस्तव योनिर्भविष्यति । सर्व्वपुष्पोत्तमश्रेष्ठो देवाहारो मनोरमः ॥ * ॥ अच्छेद्यः सर्व्वलोकानां छेदान्नाशः सदा नृणाम् । ये च पापा दुराचाराः श्रीतरोश्छेदकारिणः । ते त्ववीच्यादिनरके पात्यन्ते ब्रह्मणो दिनम् ॥ सुदुःखिता भविष्यन्ति नरा दुष्कुलिनः सदा । तत्र देशे भयं नित्यं चिरं राजा न जीवति । न च द्रव्यपतिः कश्चिद्विल्ववृक्षस्य छेदकः ॥ क्रियते यत्र विच्छेदः सपुष्पफलिनस्तरोः । अनावृष्टिभयं घोरं तस्मिन् देशे प्रजायते ॥” इति वह्निपुराणे व