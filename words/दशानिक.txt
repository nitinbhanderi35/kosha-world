्माच्छोभनके स्वप्ने पश्चात् स्वप्नं न पश्यति । शैलप्रासाद नागाश्ववृषभारोहणं हितम् । द्रुमाणां श्वेतपुष्पाणां गमने च तथा द्विज! । द्रुमतृणोद्भवो नाभौ तथैव बहुवाहुता । तथैव बहुशीर्षत्वं फलितोद्भव एव च । सुशुक्लमाल्यधारित्वं सुशुक्लाम्बरधारिता । चन्द्रार्कताराग्रहणं परिमार्जनमेव च । शक्रध्वजालिङ्गनञ्च तदुच्छ्रायक्रिया तथा । भूम्यम्बुधीनां ग्रसनं शत्रूणाञ्च बधक्रिया । जयो विवादे द्यूते च संग्रामे च तथा द्विज! । भक्षणञ्चार्द्रमांसानां मत्स्यानां पायसस्य च । दर्शनं रुधिरस्यापि स्नानं वा रुधिरेण च । सुरारुधिरमद्यानां पानं क्षीरस्य चाथ वा । अन्त्रैर्वा वेष्टनं भूमौ निर्मलं गमनं तथा । मुखेन दोहनं शस्तं महिषीणां तथा गवाम् । सिंहीनां हस्तिनीनाञ्च वडवानां तथैव च । प्रसादो देवविप्रेभ्यो गुरुभ्यश्च तथा शुभः । अम्भसा त्वभिषेकस्तु गवां शृङ्गाश्रितेन वा । चन्द्राद् भ्रष्टेन वा राजन्! ज्ञेयो राज्यप्रदो हि सः । राज्याभिषेकश्च तथाच्छेदनं शिरसस्तथा । मरणं वह्निदाहश्च वह्निदाहो गृहादिषु । लब्धिश्च राज्यलिङ्गानां तन्त्रीवाद्याभिवादनम् । तथोदकानां तरणं तथा विषमलङ्घनम् । हस्तिनीबडवानाञ्च गवाञ्च प्रसवो गृहे । आरोहणमथाश्वानां रोदनञ्च तथाशुभम् । वरस्त्रीणां तथालाभस्तथालिङ्गनमेव च । निगडैर्बन्धनं धन्यं तथा विष्ठानुलेपनम् । जीवतां भूमिपालानां सुहृदामपि दर्